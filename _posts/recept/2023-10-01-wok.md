---
layout: single
title: "Wok met rundvlees (of berloumi), groenten en noedels"
date: 2023-10-01 12:00:00 +0000
published: true
categories: ["Recepten"]
tags: ["Recept"]
author: Tom Kerkhove
---

# Ingrediënten
Voor dit gerecht heb je volgende ingrediënten nodig voor 4 personen:

- 400 g rundsvlees (eenvoudige steaks)
- 250 g eiernoedels (Chinese mie)
- 150 g oesterzwammen
- 150 g erwten (verse of diepgevroren)
- 75 g verse gember
- 5 lente-uitjes
- 1 rode chilipeper
- 1 stengel citroengras
- 1 sjalot
- 5 cl sojasaus
- 1 eetlepel milde sesamolie
- 2 eetlepels oestersaus
- 2 eetlepels zoete chilisaus
- ½ limoen
- Verse koriander
- Arachideolie
- 1 teentje look

# Bereidingswijze

1.  Spoel vooraf alle groenten en kruiden. Borstel de oesterzwammen proper, zonder ze in water onder te dompelen.
2. Schil de gemberknollen en snij ze in heel fijne stukjes. (Door de gember heel fijn te snijden, zal je geen last hebben van de taaie vezels.)
3. Pel de sjalot en de look. Snij ze ook in piepkleine stukjes.
4. Snij de chilipeper in ultrafijne rondjes of reepjes. Wie het niet te pikant wil, verwijdert best de zaadjes uit de peper.
5. Snij de stengel citroengras in heel fijne ringen. Citroengras heeft zeer taaie vezels.
6. Zet een stoofpan op een matig vuur en verhit er een scheutje arachideolie in. Deze olie is zeer neutraal van smaak en dus ideaal voor wokbereidingen.
7. Gooi de stukjes gember, sjalot, look, chilipeper en citroengras in de hete olie en laat ze een paar minuten bakken. Roer regelmatig even in de pan.
8. Schenk een flinke scheut sojasaus in de pan om ze te deglaceren. Roer in de pan en dan lossen alle smaakvolle bakrestjes op. Dit is de basis voor de woksaus.
9. Neem een grote mengbeker en schenk daarin alle gebakken smaakmakers, samen met de oestersaus, de sesamolie en de chilisaus.
10. Schenk er 2/3 water bij en mix het sausje met de staafmixer. Proef het sausje en voeg vers limoensap toe.
11. Giet de saus door een fijne zeef en hou ze even opzij.
12. Scheur de oesterzwammen in hapklare stukken.
13. Trek het buitenste blad van de lente-uitjes en snij het donkergroene loof en de wortelstukjes eraf. Snij de uitjes in fijne ringen.
14. Gaar de eiernoedels (mie) zoals aangegeven op de verpakking. (Doorgaans zal je ze moeten laten wellen in heet water.) Giet de gare noedels af en hou ze warm.
15. Neem het vlees erbij en snij de steaks in brede plakjes van ongeveer een halve cm dik.
16. Neem de wokpan en zet ze op een hoog vuur. Giet er wat arachideolie bij en laat het bakvet heet worden.
17. Gooi de lapjes rundvlees in de wok en gaar ze kort en krachtig. Het is niet nodig om peper en zout toe te voegen, want het sausje zal voor voldoende kruiding zorgen. Roer regelmatig even in de pan of schud het vlees even op als een professionele wok-master. Alternatief: gebruik berloumi i.p.v. rundvlees – bak de berloumi goudbruin apart in een pan, deze heeft geen olie of kruiding nodig. Voeg de berloumi toe aan de wok.
18. Zet het vuur wat zachter. Strooi de erwten in de wokpan en laat ze een minuutje garen. Voeg nadien de versnipperde lente-uitjes en de stukken oesterzwam toe. Roer ze gaar, en laat niks aanbakken.
19. Schep de gare noedels in de wokpan en roer alles om.
20. Schenk er een deel van de gezeefde saus bij en zet het vuur af. (Bepaal de hoeveelheid saus naar eigen smaak.) Roer het wokgerecht.
21. Spoel wat verse takjes koriander en pluk er de blaadjes af. Scheur de kruiden grof en meng ze vlak voor het serveren onder het wokgerecht.